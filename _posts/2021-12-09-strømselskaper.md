---
layout: post
title: Strømleverandører - hva er vitsen?
---

En av de viktigste skillelinjene mellom Høyre og Arbeiderpartiet, er at Høyre konsekvent vil "privatisere" og "konkurranseutsette" ting av prinsipp, mens Arbeiderpartiet omtrent har allergi mot at private aktører utfører arbeid dersom det kan ansees som samfunnskritisk eller offentlig oppgave.  Jeg liker ikke prinsipprytteri, og tenker at når man gjør man endringer på ting som fungerer bør det i det minste være veldig gjennomtenkt og godt begrunnet.

Ved stortingsvalget 1989 gjorde Fremskrittspartiet et brakvalg og økte antall mandater fra 2 til 22 - med støtte fra Senterpartiet fikk dermed høyresiden parlamentarisk flertall, og man fikk en konkurranseutsetting av "strømleverandører".  Norske forbrukere var blant de første i verden som fritt kunne velge "strømleverandør".  Men hva ligger egentlig i begrepet "strømleverandør"?  Jeg har egentlig aldri helt skjønt denne greia.  Elektrisiteten i stikkontakten leveres av nettselskapet, dét  markedet er fortsatt regulert.  Sammenhengen mellom strømprodusent og strømleverandør er også ganske svak.  Det er jo slett ikke slik at man kan velge å kjøpe strøm fra en vindmølleprodusent, og dermed opplever strømbrudd hver gang det er vindstille.  Elektrisiteten man får fra stikkontakten er selvfølgelig akkurat den samme uansett hvilken "strømleverandør" man velger.

Jeg har lenge mistenkt at den såkalte "strømleverandøren" i realiteten bare er en "strømfakturaleverandør", og det har jeg fått bekreftet: Det er Nord Pool AS definerer hva markedsprisen for strøm er, strømprodusentene forplikter seg til å selge strøm til markedspris, nettselskapene forplikter seg til å levere strøm til sluttkunder samt måle forbruk, eneste rolle "strømleverandøren" har er å fakturere sluttkunde for forbrukt elektrisitet og vidrebetale spottpris til Nord Pool AS.

Hvilke fordeler gir denne konkurranseutsettingen?  Et svar er "fakturainnovasjon" - fakturaleverandørene kan konkurrere om smarteste måte å levere faktura på - eller rettere sagt, "smarteste måte å lure kunder på".  Strømfakturaleverandørene tjener penger på merkelige prismodeller, salg av "ekstratjenester" som kundene ikke engang aner de har sagt ja til, "loss leader"-tilbud hvor sluttkunde kan få strøm til under markedspris ved å skifte leverandør ofte nok, fakturagebyrer, forskuddsbetaling og ymse.  Når strømfakturaleverandørene har råd til å sende ut gateselgere og telefonselgere for å selge folk "billigere strøm", så er det noe som er riv, ruskende galt.  Oppveksten av strømfakturaleverandører har også medført en jungel av prissammenligningstjenester der ute.  Disse prissammenligningstjenestene er kommersielt drevet, noen av dem har til og med råd til å reklamere for tjenestene sine (bl.a. i radio) - jeg har prøvd å finne ut av hvor disse tjenestene henter inntektene sine fra, uten særlig hell.

Et annet svar er å skjerme Nord Pool fra å måtte forholde seg til sluttkunder.  Når man fakturerer kunder for strøm, må man jo sette av litt ressurser til å motta henvendelser fra folk, sette opp noen websider og kundeportal, etc.  Jeg har også som hovedregel hatt én faktura å forholde meg til som inkluderer både nettleie, strømpris, skatter og avgifter.  Etter bytte til ny strømfakturaleverandør har jeg imidlertid begynt å få separate fakturaer fra nettselskap - "gjennomfakturering" av nettleie er en ekstratjeneste som strømfakturaleverandøren fritt kan velge om de vil levere eller ikke.  Da faller plutselig denne begrunnelsen helt bort - nettselskapet må jo uansett forholde seg til sluttkunder samt fakturere sluttkunder.

Et tredje svar er at det faktisk er et behov i markedet for andre prismodeller enn spottpris, kunder som ønsker å ha forutsigbare strømpriser uavhengig av markedsfluktasjoner, kunder som ikke ønsker å måtte forholde seg til "denne timens strømpris", etc.  Jeg liker ikke slike tjenester (dét er noe jeg kanskje kommer til å drodle over i en annen post), men registrerer at det finnes et behov for tjenesten.

Det tredje svaret er så vidt jeg kan se den eneste legitime begrunnelsen for å ha dagens modell med "fri konkurranse" av strømfakturaleverandører.  Jeg skulle ønske jeg kunne betalt spottpris direkte inn til Nord Pool eller til nettselskap.  Jeg bytter nå til Motkraft, som lover å operere etter "non-profit"-prinsipp, men det er fortsatt et fordyrende, unødvendig mellomledd slik jeg ser det.
